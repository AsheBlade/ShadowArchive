---
layout: post
title: 二十四史相亲总结
date: 2021-05-02
author: Shadow Song
tags: [经学, Marraige]
toc: true
comment: true
---

近来思索相亲的章程, 追惜前任, 特此总结. 

## [高祖本纪](https://ctext.org/shiji/gao-zu-ben-ji/zhs)

单父人吕公善沛令，避仇从之客，因家沛焉。沛中豪桀吏闻令有重客，皆往贺。萧何为主吏，主进，令诸大夫曰：“进不满千钱，坐之堂下。”高祖为亭长，素易诸吏，乃绐为谒曰“贺钱万”，实不持一钱。谒入，吕公大惊，起，迎之门。吕公者，好相人，见高祖状貌，因重敬之，引入坐。萧何曰：“刘季固多大言，少成事。”高祖因狎侮诸客，遂坐上坐，无所诎。酒阑，吕公因目固留高祖。高祖竟酒，后。吕公曰：“臣少好相人，相人多矣，无如季相，愿季自爱。臣有息女，愿为季箕帚妾。”酒罢，吕媪怒吕公曰：“公始常欲奇此女，与贵人。沛令善公，求之不与，何自妄许与刘季？”吕公曰：“此非儿女子所知也。”卒与刘季。吕公女乃吕后也，生孝惠帝、鲁元公主。

## [張耳陳餘傳](https://ctext.org/han-shu/zhang-er-chen-yu-zhuan/zh)

張耳，大梁人也，少時及魏公子毋忌為客。嘗亡命遊外黃，外黃富人女甚美，庸奴其夫，亡邸父客。父客謂曰：「必欲求賢夫，從張耳。」女聽，為請決，嫁之。女家厚奉給耳，耳以故致千里客，宦為外黃令。

## [明史 后妃传一](https://zh.wikisource.org/wiki/%E6%98%8E%E5%8F%B2/%E5%8D%B7113)

洪武元年，命儒臣修女誡，諭翰林學士朱升曰：「治天下者，正家為先。正家之道，始於謹夫婦。后妃雖母儀天下，然不可俾預政事。至於嬪嬙之屬，不過備職事，侍巾櫛；恩寵或過，則驕恣犯分，上下失序。歷代宮闈，政由內出，鮮不為禍。惟明主能察於未然，下此多為所惑。卿等其纂女誡及古賢妃事可為法者，使後世子孫知所持守。」

## [皇明祖訓](https://zh.m.wikisource.org/zh/%E7%9A%87%E6%98%8E%E7%A5%96%E8%A8%93)

凡天子及親王、后、妃、宮人等，必須選擇良家子女，以禮聘娶，不拘處所；勿受大臣進送，恐有奸計。但是娼妓不許狎近。

## [廿二史劄記 ](https://ctext.org/wiki.pl?if=gb&chapter=101619#lib20978.40)

明史載明祖之制：凡天子、親王之后妃宮嬪，慎選良家女為之，進者弗受，故妃后多採之民間。

## [穀山筆麈/01](https://zh.m.wikisource.org/wiki/%E7%A9%80%E5%B1%B1%E7%AD%86%E9%BA%88/01)

本朝后妃多出民間，勳戚大臣皆不得立，亦其勢使然，顧於國家有益。觀漢宣帝許后起微時，登至尊日淺，從官車服甚儉。及霍後立，輿駕侍從日盛，賞賜官屬以千萬計，與許后時懸絕。女子若生長富貴，不知民間苦樂，起而居天下之上，縱志奢華，無所吝惜，人主又從而悅之，奇技淫巧必從此作，天下敝矣。閭閻子女，平生所見，固少奢麗之觀，一旦享至尊供奉，方且駭懼若不敢當，其於服飾器用，必有愛惜，不至暴殄。且在人主左右，得以民間所見，朝夕陳說，使九重之上，知閭閻情苦，勝於箴誦訓諫當萬萬也。祖宗立法之善，此其一云。

## [三国志 后妃传](https://zh.wikisource.org/wiki/%E4%B8%89%E5%9C%8B%E5%BF%97/%E5%8D%B705)

### 卞夫人

武宣卞皇后，琅邪開陽人，文帝母也。本倡家，年二十，太祖於譙納后爲妾。後隨太祖至洛。及董卓爲亂，太祖微服東出避難。袁術傳太祖凶問，時太祖左右至洛者皆欲歸，后止之曰：「曹君吉凶未可知，今日還家，明日若在，何靣目復相見也？正使禍至，共死何苦！」遂從后言。太祖聞而善之。建安初，丁夫人廢，遂以后爲繼室。諸子無母者，太祖皆令后養之。《魏書》曰：后性約儉，不尚華麗，無文繡珠玉，器皆黑漆。太祖常得名璫數具，命后自選一具，后取其中者，太祖問其故，對曰：「取其上者爲貪，取其下者爲偽，故取其中者。」

### 甄宓

文昭甄皇后，中山無極人，明帝母，漢太保甄邯後也，世吏二千石。父逸，上蔡令。后三歲失父。

建安中，袁紹為中子熙納之。熙出為幽州，后留養姑。及冀州平，文帝納后於鄴，有寵，生明帝及東鄉公主。 〈《魏略》曰：熙出在幽州，后留侍姑。及鄴城破，紹妻及后共坐皇堂上。文帝入紹舍，見紹妻及后，后怖，以頭伏姑膝上，紹妻兩手自搏。文帝謂曰：「劉夫人云何如此？令新婦舉頭！」姑乃捧后令仰，文帝就視，見其顏色非凡，稱嘆之。太祖聞其意，遂為迎取。

##[ 襄陽記 黄承彦](https://zh.wikisource.org/wiki/%E8%A5%84%E9%99%BD%E8%A8%98)

黃承彥，高爽開朗，為沔南名士，謂孔明曰：「聞君擇婦；身有醜女，黃頭黑面，才堪相配。」孔明許焉，既載送之。時人以為笑樂，鄉里為之諺曰：「莫作孔明擇婦，正得阿承醜女！」

黃夫人，名士黄承彦之女，刘表的外甥女，民間相傳名黃月英、黃綬、黃碩。宋人追記黃夫人磨麵木人「運磨如飛」，諸葛亮向黃夫人「求傳是術」，據說木牛流馬就是受此啟發而改造。諸葛亮成為黃承彥女婿，岳母是蔡瑁姊姊、劉表後婦親姊妹，遂使蔡瑁成為諸葛亮妻舅，劉表成為諸葛亮姨丈。

## [晋书 后妃传](https://zh.wikisource.org/wiki/%E6%99%89%E6%9B%B8/%E5%8D%B7031#%E6%99%AF%E6%87%B7%E5%A4%8F%E4%BE%AF%E7%9A%87%E5%90%8E)

景懷夏侯皇后諱徽，字媛容，沛國譙人也。父尚，魏征南大將軍；母曹氏，魏德陽鄉主。

　　后雅有識度，帝每有所為，必豫籌畫。魏明帝世，宣帝居上將之重，諸子並有雄才大略。后知帝非魏之純臣，而后既魏氏之甥，帝深忌之。青龍二年，遂以鴆崩，時年二十四，葬峻平陵。武帝登阼，初未追崇，弘訓太后每以為言，泰始二年始加號諡。后無男，生五女。